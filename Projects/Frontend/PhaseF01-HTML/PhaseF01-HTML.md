<div dir="rtl">

# فاز یک: آشنایی با مفاهیم HTML

## مقدمه

در این فاز قصد داریم با مفاهیم نسبتاً ساده اما فراموش‌شدۀ **HTML** آشنا شویم.

حتماً **Tag**هایی مانند `header`, `nav`
, `main`, `aside`, `footer` و `section` یا **Attribute**هایی مانند `alt` و `type` را قبلاً دیده‌اید.

- تفاوت این تگ‌ها با یکدیگر در چیست؟
- چرا با وجود تگ `div` همچنان نیاز به این تگ‌ها بوده؟
- تگ‌های دیگری مانند `b` و `strong` چه تفاوتی با یکدیگر دارند؟
- با وجود **CSS** چه نیازی به این تگ‌ها وجود دارد؟

در پایان این فاز امیدواریم بتوانیم به ابهاماتی مانند سوالات بالا پاسخ دهیم.

توصیه می‌کنیم همزمان با خواندن این مطلب،
[صفحۀ دمو](https://star-academy.github.io/codestar-internship/Demos/Frontend/pages/PhaseF01-HTML/index.html)
را نیز مشاهده کنید تا به صورت دیداری و کاربردی با مفاهیم آشنا شوید.

---

## یادگیری

### Semantic Elements

در HTML تگ‌هایی وجود دارند که صرفاً برای یک کار خاص طراحی شده‌اند و با دیدن نام آن‌ها می‌توان کاربردشان را متوجه شد. به
این تگ‌ها، **تگ‌های معنایی** گفته می‌شود که لیستی از آن‌ها را به همراه توضیحات مختصری در اینجا مشاهده می‌کنید:

- [header](https://star-academy.github.io/codestar-internship/Demos/Frontend/pages/PhaseF01-HTML/index.html#header)
  - معمولاً در بالاترین بخش صفحه یا المان مورد نظر قرار می‌گیرد و در اکثر مواقع شامل لوگو، nav و دکمه‌های
    Call-to-Action می‌باشد.
- [nav](https://star-academy.github.io/codestar-internship/Demos/Frontend/pages/PhaseF01-HTML/index.html#nav)
  - شامل لینک‌هایی به قسمت‌های مختلف صفحۀ اصلی یا سایت می‌باشد.
- [main](https://star-academy.github.io/codestar-internship/Demos/Frontend/pages/PhaseF01-HTML/index.html#main)
  - شامل محتوای اصلی سایت می‌باشد و در اکثر موقع بیشترین حجم از صفحه را اشغال می‌کند.
- [aside](https://star-academy.github.io/codestar-internship/Demos/Frontend/pages/PhaseF01-HTML/index.html#aside)
  - شامل محتوایی غیر از محتوای اصلی می‌باشد به طوری که نمی‌توان آن را در main قرار داد. به عنوان مثال تبلیغات یا لینک
    به قسمت‌های مختلف مقاله.
- [footer](https://star-academy.github.io/codestar-internship/Demos/Frontend/pages/PhaseF01-HTML/index.html#footer)
  - معمولاً در پایین‌ترین بخش صفحه یا المان مورد نظر قرار می‌گیرد و در اکثر مواقع شامل Copyright، توضیحات مختصری در
    مورد سایت و شخص/گروه سازنده می‌باشد.
- [article](https://star-academy.github.io/codestar-internship/Demos/Frontend/pages/PhaseF01-HTML/index.html#article)
  - بخشی از محتواست که کاملاً از بخش‌های دیگر مستقل می‌باشد به گونه‌ای که می‌توان آن را به طور جداگانه استفاده یا
    منتشر کرد. به عنوان مثال می‌توان به مقاله‌ای از یک مجله یا پستی از یک وبلاگ اشاره کرد.
- [section](https://star-academy.github.io/codestar-internship/Demos/Frontend/pages/PhaseF01-HTML/index.html#results)
  - بخشی از محتوای اصلی سایت را مشخص می‌کند. معمولاً از این تگ برای ایجاد تمایز بینِ قسمت‌های مختلف استفاده می‌شود.
    معمولاً در ابتدای هر بخش از heading یعنی تگ‌های h1 تا h6 استفاده می‌شود.
- [details](https://star-academy.github.io/codestar-internship/Demos/Frontend/pages/PhaseF01-HTML/index.html#details)
  - شامل بخشی از محتواست که کاربر می‌تواند در صورت نیاز آن را show یا hide کند.
- [summary](https://star-academy.github.io/codestar-internship/Demos/Frontend/pages/PhaseF01-HTML/index.html#summary)
  - همیشه داخل المان details استفاده می‌شود و باید شامل توضیحاتی دربارۀ آن باشد.

البته موارد بالا تنها بخشی از تگ‌های معنایی HTML می‌باشند. برای آشنایی بیشتر با این مفهوم می‌توانید از لینک‌های زیر
استفاده کنید:

<div dir="ltr">

- [HTML Elements Reference](https://developer.mozilla.org/en-US/docs/Web/HTML/Element)
- [HTML Semantic Elements](https://www.w3schools.com/html/html5_semantic_elements.asp)
- [What On Earth Is Semantic Markup?](https://html.com/semantic-markup/)
- [A Friendly Tutorial For Developing Meaningful Web Pages](https://internetingishard.netlify.app/html-and-css/semantic-html/index.html)
- [Semantic HTML5 Elements Explained](https://www.freecodecamp.org/news/semantic-html5-elements/)

</div>

---

### Text Formatting Elements

بعضی از تگ‌ها مانند b و i برای تغییر ظاهر بخشی از متن استفاده می‌شوند که لیست آن‌ها را در اینجا ذکر می‌کنیم:

- b & strong
  - عبارت مورد نظر را به صورت bold یا پُررنگ نمایش می‌دهند.
- i & em
  - عبارت مورد نظر را به صورت italic یا کج نمایش می‌دهند.
- mark
  - برای Highlight کردن بخشی از نوشته، استفاده می‌شود.
- small
  - عبارت مورد نظر را با اندازۀ کوچکتری نسبت به اندازۀ اصلی نمایش می‌دهد.
- del
  - برای نوشته‌های حذف‌شده استفاده می‌شود به طوری که معمولاً آن‌ها را به صورت خط‌خورده نمایش می‌دهد.
- ins
  - برای نوشته‌های اضافه‌شده استفاده می‌شود به طوری که معمولاً آن‌ها را با underline نمایش می‌دهد.
- sub
  - معمولاً برای نمایش اندیس‌ها در پایینِ عبارت، استفاده می‌شود.
- sup
  - معمولاً برای نمایش شماره‌های پاورقی در بالای عبارت، استفاده می‌شود.

اما تمامِ این styleها را با استفاده از css نیز می‌توانیم داشته باشیم؛ پس علت وجود این تگ‌ها چیست؟ چرا برای بعضی از
استایل‌ها مانند bold، دو تگ متفاوت داریم؟

کاربرد اصلی این تگ‌ها برای استفادۀ سریع هنگام نوشتن محتوای سایت است. به عنوان مثال هر وقت خواستیم یک کلمه را bold کنیم
به جای اینکه از span در html و یک class در css، می‌توانیم از b یا strong در html استفاده کنیم، بدونِ آنکه نیاز باشد
تغییری در کد css دهیم.

از طرفی در صورت نیاز می‌توانید این تگ‌ها را مانند هر تگ دیگری style دهید. یعنی مثلاً به جای اینکه یک کلاس به اسم bold
درست کنید و هر بار مجبور باشید در html از آن استفاده کنید، می‌توانید صرفاً تگ b را استعمال کنید و در css فرمت دلخواه را
اعمال کنید.

تگ‌های b و strong در ظاهر تفاوتی باهم ندارند. اما زمانی که شما از strong استفاده کنید، علاوه بر اینکه عبارت مورد نظر به
شکل bold نمایش داده می‌شود، اگر کاربر از Screen Reader استفاده کند، نرم‌افزار به این موضوع اشاره خواهد کرد. به طور کلی
زمانی که صرفاً بخواهید ظاهر کلمه پُررنگ باشد از b و زمانی که بخواهید مفهوم کلمه پُررنگ باشد از strong استفاده کنید.
همچنین در مورد تگ‌های i و em، اگر از em استفاده کنید، نرم‌افزار آن عبارت را با استرس بیشتری می‌خواند.

برای آشنایی بیشتر با این مفهوم می‌توانید از لینک زیر استفاده کنید:

<div dir="ltr">

- [HTML Text Formatting](https://www.w3schools.com/html/html_formatting.asp)

</div>

---

### Images

#### alt

حتما با alt در تگ img آشنا هستید. حتی شاید زمانی که از آن استفاده نکردید، متوجه هشدار IDE شده باشید. اما کاربرد این
attribute چیست؟ زمانی که از عکس استفاده می‌کنیم چرا باید توضیحی برای آن بنویسیم؟ مقدار این attribute به کاربر نشان داده
نمی‌شود، پس نوشتن آن چه فایده‌ای دارد؟

alt در اینجا مخفف عبارت Alternate Text یا متن جایگزین می‌باشد که دو کاربرد مهم برای آن می‌توان در نظر گرفت:

1. همانطور که از اسم آن مشخص است، جایگزینی برای عکس می‌باشد به طوری که اگر هر دلیلی امکان نمایش عکس وجود نداشت،
   این نوشته به کاربر نشان داده می‌شود تا موضوع عکس را بفهمد.

2. Screen Readerها متن مورد نظر را می‌خوانند بنابراین کاربرانی که نمی‌توانند عکس را ببینند، متوجهِ موضوع عکس می‌شوند.

بنابراین استفاده از alt برای عکس‌ها بسیار حائز اهمیت است. اما در موارد زیر بهتر است یک متن خالی را برای آن در نظر
بگیریم:

- عکس مورد نظر صرفاً برای زیبایی ظاهری و دکوری باشد، به طوری که مفهوم خاصی به محتوا اضافه نکند.
- عکس مورد نظر caption داشته باشد.

دقت کنید که در موارد بالا حتماً باید تگ alt را استفاده کنید، اما متنی داخل آن ننویسید؛ به عنوان مثال:

<div dir="ltr">

```html
<img src="https://totally-real-website.com/some-picture.png" alt="" />
```

</div>
علت این موضوع این است که اگر alt وجود نداشته باشد، Screen Reader نام فایل عکس را به عنوان توضیحات آن می‌خواند؛
اما اگر متن خالی داخل alt باشد، عکس به طور کلی در نظر گرفته نمی‌شود.

برای آشنایی بیشتر با این مفهوم می‌توانید از لینک زیر استفاده کنید:

<div dir="ltr">

- [Accessibility: Image Alt text best practices](https://support.siteimprove.com/hc/en-gb/articles/115000013031-Accessibility-Image-Alt-text-best-practices)

</div>

#### Performance

ما تقریباً در تمام سایت‌ها از عکس استفاده می‌کنیم؛ بنابراین همیشه باید به مبحث Performance توجه داشته باشیم، چرا که در
غیر این صورت تجربۀ بدی در انتظار کاربران ما خواهد بود.

یکی از بهترین راه‌ها برای افزایش Performance، استفاده از عکس‌های باکیفیت و در عینِ حال کم‌حجم است. برای این موضوع ما
سایت
[Squoosh](https://squoosh.app/)
را که توسط توسعه‌دهندگان Google ساخته شده، به شما پیشنهاد می‌کنیم. استفاده از آن بسیار آسان است، صرفاً کافی است عکس خود
را آپلود و عکس کم‌حجم شده را دریافت کنید. همچنین این سایت قابلیت تبدیل به انواع فرمت‌ها و استفاده از الگوریتم‌های
گوناگون را دارد.

همچنین در صورت امکان پیشنهاد می‌کنیم حتماً از فرمت svg استفاده کنید. این فرمت برخلاف فرمت‌هایی مثل png و jpeg، به صورت
vector یا برداری می‌باشد، به طوری که شما می‌توانید بدونِ افت کیفیت، به هر اندازه آن را کوچک یا بزرگ کنید. فرمت svg
همواره از باقی فرمت‌ها کم‌حجم‌تر است اما در عوض، جزئیات کمتری را می‌توانید در آن جای دهید. بنابراین بهترین استفاده از
svg در لوگوها، Illustrationها و آیکن‌هاست.

برای دانلود فایل‌های svg حرفه‌ای می‌توانید از لینک‌های زیر استفاده کنید:

<div dir="ltr">

- [freepik](https://www.freepik.com/home)
- [flaticon](https://www.flaticon.com/)
- [unDraw](https://undraw.co/)
- [Icons8](https://icons8.com/)

</div>

---

## پروژه

در این دوره قصد داریم سایتی مانند
[Spotify](https://www.spotify.com/)
برای جستجوی آهنگ‌ها بسازیم. در این فاز شما باید با توجه به موارد آموزش داده شده، قالب صفحات زیر را درست کنید:

- اصلی
  - وقتی کاربر برای اولین بار وارد سایت می‌شود، صفحۀ اصلی را می‌بیند. بنابراین باید توجه او را جلب کنید به طوری که
    تمایل داشته باشد در سایت شما ثبت نام کند.
- ثبت نام
- ورود
- لیست آهنگ‌ها
  - لیستی از تمام آهنگ‌هایی که در سایت وجود دارد. می‌توانید برای بهبود تجربۀ کاربری از صفحه‌بندی، فیلتر کردن، جستجو و
    هر مورد دیگری استفاده کید.
- لیست آهنگ‌های مورد علاقه
  - آهنگ‌هایی که کاربر به عنوان مورد علاقه انتخاب کرده در این صفحه نمایش داده می‌شود. کاربر باید بتواند هر کدام از این
    آهنگ‌ها را از لیست حذف کند.
- آهنگ

  - در این صفحه کاربر می‌تواند جزئیات آهنگ مورد نظر را ببیند این جزئیات حداقل شامل موارد زیر است:
    - نام آهنگ
    - عکس آهنگ
    - نام خواننده
    - سال انتشار

  همچنین کاربر می‌تواند این آهنگ را به لیست آهنگ‌های مورد علاقه اضافه یا از آن حذف کند.

دقت کنید که شما فقط باید فایل‌های html این صفحات را بسازید. در فازهای بعدی css و javascript را نیز به سایت اضافه خواهیم
کرد.

</div>
